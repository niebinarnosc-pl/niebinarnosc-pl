---
date: 2024-03-18T18:24:43.928Z
slug: zuzka
title: Zuzka/Śmierć
definitions:
  - 2023-06-27T21:37:09Z_niebinarnosc
draft: false
---
Identyfikuję się głównie jako kobieta/osoba niebinarna. Mam hiperandrogenizm, który zawsze był tematem żartów oraz gnębienia mnie. Głównie przejawiało się to we wszelakich formach przytyków, że jestem 'za mało delikatna', 'za mało kobieca', 'wyglądam jak facet' i 'rośnie mi broda', oraz iż trzeba to zmienić jak najszybciej, trzeba mnie 'udziewczęcić' albo 'dokobiecić' (co ciekawe, w mojej konserwatywnej rodzinie, kobiety muszą być dużo silniejsze od mężczyzn, choć im ustępować — taka 'tradycja'). Z biegiem czasu porzuciłam wszelakie stereotypy płciowe i przestałam się przejmować moimi męskimi cechami — polubiłam je. Zrobiłam się odważniejsza werbalnie, przestałam chować twarz w swoich włosach, zaczęłam stawiać na swoim, porzuciłam swoją konserwatywną rodzinę i konserwatywne otoczenie. Zdałam sobie też sprawę, że nie do końca wpisuję się w standardy binarności płciowej, co postanowiłam zaakceptować, zamiast mocować się sama ze sobą. Dalej idzie mi to dość opornie, łapię się na pewnych standardach, do których mnie skorygowano psychologicznie i społecznie, ze względu na binarne normy. Normy płciowe są tylko konstruktem społecznym, i lepiej nie dopasowywać się do formy, która nam nie odpowiada — warto żyć w zgodzie ze sobą, życie ma się tylko jedno :) Niebinarność jest dla mnie sporym wyzwoleniem — od norm, które do mnie nie pasują.
